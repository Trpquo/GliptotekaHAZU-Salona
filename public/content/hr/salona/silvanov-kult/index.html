<h1 class="hidden">Silvanov kult</h1>
<p>
    Silvanova svetišta često se nalaze u krajoliku u blizini izvora vode, gdje su se pastiri sa svojim stadima mogli odmoriti ili kamo su se mogli skloniti. Ona ukazuju na razvoj kulta i religijskog života koji je usko vezan uz gospodarske značajke delmatskog stanovništva u okolici Salone. Reljefi s prikazom Silvana kao zaštitnika stada i pastira često su uklesani u živoj stijeni ili su to mali reljefni votivni spomenici. Silvan je kroz <em>interpretatio graeca</em> dobio ikonografske karakteristike grčkoga Pana, dok su epigrafski spomenici zabilježili njegovo ime, koje je procesom <em>interpretatio romana</em> preuzeo od italskog boga Silvana. Stoga je Pan – Silvan sinkretističko kultno božanstvo. Silvanov kult često se sjedinjuje s kultom nimfa kojima su bili posvećeni izvori i vode.
</p>
<blockquote>
    Tu su stanovi Nimfa, spilje, s vrelima blagim; vode im otječu tlom neravnim, miran im tok; tu je nastamba šumna omorikom kićena Pana, što ju u guduri toj hridastoj iznenađen sam.<cite>Epigram pjesnika Krinagore (Anth. Pal. VI, 253)</cite>
</blockquote>
<blockquote>
    A malo podalje od stana (tora) bila je nekakva pećina, odozgo zastrta lovorom i platanama, a s jedne i druge strane grmljem od mrčike, dok ju je kao ogrtač posve obavijao bršljan, priljubljen uz sam kamen. lz nje (pećine) curila je bistra voda. A na kamenim reljefima vide se gdje stoje neke nimfe i Pan kako motri Nejade, naginjući se prema njima. 
    <cite>Alkifron (fr. 6,4)</cite>
</blockquote>