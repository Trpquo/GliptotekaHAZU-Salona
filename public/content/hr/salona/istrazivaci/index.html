<h1 class="hidden">Istraživači salone u 19. stoljeću</h1>
<p>
    Početkom 19. stoljeća započinju prva organizirana istraživanja Salone i osniva se Arheološki muzej u Splitu. Prvim zakonima o zaštiti spomenika uspostavljaju se temelji arheološke znanosti. 
</p>
<ul>
    <li><span class="name">Ivan Luka Garagnin</span> (1764. &ndash; 1841.) vodio je 1805. godine prva istraživanja salonitanskoga amfiteatra, odakle potječe dio arheoloških predmeta iz njegove obiteljske zbirke. </li>
    <li><span class="name">Carlo Lanza</span> (1781. &ndash; 1834.), prvi ravnatelj splitskoga Arheološkog muzeja, iskopava na dijelu zapadne nekropole, kasnije zvanom <em>Hortus Metrodori</em>, te na tzv. Martinčevu, gdje otkriva ostatke monumentalnoga mauzoleja obitelji Lollia s brojnim skulpturama te terme sjeverno od foruma najstarije gradske jezgre. Na lokalitetu Manastirine otkrio je dio južnog zida bazilike uz nekoliko natpisa, kapitela i sarkofaga. </li>
    <li><span class="name">Vicko Solitro</span> i <span class="name">Rafo Martini</span> pomažu Lanzi kao provizorni inspektori starina. Solitro nadzire solinske ruševine, a Martini iskopine te pravi nacrte Lanzinih iskopavanja. </li>
    <li><span class="name">Vicko Andrić</span> (1793. &ndash; 1865.) napravio je 1821. godine prvu točnu snimku cijelog područja Salone i područja zapadno od nje. Na njegovu planu ucrtani su segmenti salonitanskih sjevernih gradskih zidina, teatar, amfiteatar i terme otkrivene Lanzinim iskopavanjima. Godine 1854. imenovan je prvim pravim konzervatorom u Splitu.</li>
    <li><span class="name">Josip Čobranić</span> (1790. &ndash; 1852.) bio je ravnatelj Arheološkog muzeja. Krajem 1835. godine izvještava o otkriću velike građevine u Saloni te malog hrama uz nju. Čobranić naručuje prvu geodetsku snimku Salone, a radi je 1835. geodet Antonio Putti. Prvi je proveo austrijski zakon o zaštiti spomenika od 25. rujna 1816. i vratio <em>Veneru Victrix</em> u muzej.</li>
    <li><span class="name">Francesco Carrara</span> (1812. &ndash; 1854.) započeo je prva sustavna topografska istraživanja Salone. U nekoliko godina Carrara je utvrdio perimetar antičkih zidina i gradskih vrata te važne urbane sadržaje kao što su teatar, amfiteatar, krstionički kompleks, termalne građevine i nekropole te lokalitet Sedam lukova. Ostatke episkopalnoga kompleksa otkrio je 1846. &ndash;u konsignatoriju se nalazio mozaik s ilustracijom 41. Ps, što će poslije proučavati don Frane Bulić. </li>
    <li><span class="name">Šime Ljubić</span> (1822. &ndash; 1896.) kao ravnatelj Arheološkog muzeja u Zagrebu otkupio je od Vicka Solitra privatnu zbirku mramornih spomenika pronađenih u Saloni, među kojima je i portret carice Plautille nazvan <em>Solinjanka</em>. </li>
    <li><span class="name">Francesco Lanza</span> (1808. &ndash; 1892.), sin Carla Lanze, otkriva šesnaest sarkofaga te ubicira kamenolom iz kojega je vađen kamen za gradnju <em>murazza</em> i datira ga u grčko razdoblje ubicirajući jadransku Herakleju u Saloni. Objavio je prva istraživanja u Saloni koja je proveo njegov otac Carlo Lanza.</li>
    <li><span class="name">Mihovil Glavinić</span> (1833. &ndash; 1898.) započeo je iskopavati ranokršćansku baziliku na Manastirinama u kojoj je otkrio natpis na poklopcu sarkofaga, čiji je pronalazak ilustrirao crtežem Charles Yiarte. Zajedno sa suradnikom Josipom Alačevićem pokreće muzejski časopis <em>Bulletino di archeologia e storia dalmata</em>, gdje opisuje istraživanja u Saloni. </li>
    <li><span class="name">Don Frane Bulić</span> (1846. &ndash; 1934.) radi u Muzeju u razdoblju 1883. &ndash; 1926. godine te započinje opsežna terenska istraživanja ranokršćanskih lokaliteta u Saloni, na Manastirinama, u Marusincu i na episkopalnom kompleksu. Prvu otkrivenu baziliku naziva <em>Basilica urbana</em>. Istočno od bazilika pronalazi velike salonitanske terme. Istražuje dio zapadne nekropole, tzv. <em>Hortus Metrodori</em>, amfiteatar, <em>Porta Caesarea</em>, Pet mostova, i namjesnikovu palaču (<em>praetorium</em>), gdje otkriva tri mozaika. Potaknut nalazom natpisa kneza Trpimira u Rižinicama osniva godine 1894. <em>Bihać</em>, društvo za istraživanje ranosrednjovjekovne povijesti splitske okolice. Znanstvenu afirmaciju stekao je kao potpredsjednik <em>Prvog međunarodnog kongresa starokršćanske arheologije</em> održanog u Splitu i Solinu 1894. godine. Na Otoku u Solinu otkrio je epitaf kraljice Jelene te je rekonstrukcijom natpisa osvijetlio genealogiju hrvatskih kraljeva.</li>
    <li><span class="name">Ejnar Dyggve</span> (1877. &ndash; 1961.) dugogodišnji je suradnik don Frane Bulića koji prvi put dolazi u Salonu s danskom fondacijom tijekom istraživanja hrama i teatra te ranokršćanskoga kompleksa na Kapljuču dvadesetih godina 20. stoljeća. Posebno je proučavao urbanizam Salone, što je polazište nastanka i razvoja antičkog velegrada. Aktivno je sudjelovao u brojnim istraživanjima i pritom dokumentirao svaki pojedini nalaz, što je rezultiralo izradom topografske karte s ucrtanim svim relevantnim podacima u gradu i neposrednoj okolici. Monumentalnim građevinama poput amfiteatra ili spomeničkim kompleksima kao onom cemeterijalnom na Marusincu posvetio je monografske publikacije. Zahvaljujući svojem iznimnom radu posvećenom  salonitanskoj bašini, postao je počasni građanin Solina &ndash; <em>Civis salonitanvs</em>.</li>
</ul>