<h1 class="hidden">Teatar i hram</h1>
<p>
    Forumski kompleks odvojen je kardom od monumentalne građevine teatra. Konstrukcija polukružnog gledališta, u donjem dijelu oslonjena na prirodnu padinu terena i supstrukcije u gornjem, završavala je pri vrhu galerijom s trijemom. Nasuprot sjedišta za gledatelje pravokutna je scenska zgrada čije je pročelje bilo raščlanjeno i bogato ukrašeno (<em>scaenae frons</em>), a namijenjena je glumcima, kao i podij pozornice uzdignut od polukružne orhestre. Otraga se pružao veliki hodnik povezan s bočno postavljenim trijemovima, a služio je okupljanju posjetitelja prije i poslije predstava.
</p>
<p>
    Ispred teatra nalazili su se hramovi, od kojih je onaj ranije podignuti, tetrastilni s pročeljem, prilagođen teatarskom hodniku i povezan s njim bočnim trijemovima. Ta kultna građevina s jednostavnom celom u kojoj se nalazio kip božanstva vjerojatno je bila posvećena Dionizu, odnosno Liberu, jer je u neposrednoj blizini teatra. 
</p>