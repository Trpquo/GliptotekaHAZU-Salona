<h1 class="hidden">Telamon s glavom Aleksandra velikog</h1>

<p>
    U arhitekturi telamoni su kolosalne muške figure u funkciji stupa ili potpornja. 
</p>
<p>
    Telamon s glavom Aleksandra Velikog (356. - 323. pr. Kr.) prikazanog u mlađim godinama, ima individualizirane crte lica, s izrazom koji odaje patos bez grimase. Ima bujnu kosu, anastolu koja se iznad čela razdvaja u dva široka pramena koji padaju prema zatiljku. Rad je lokalne salonitanske radionice, izrađen od domaćeg kamena vapnenca.
</p>
<p>
    Datira se u Hadrijanovo vrijeme. Hadrijan nije težio carskoj propagandi i želio je prekinuti raniju praksu. U njegovo se vrijeme (kao i Trajanovo) vrlo često kopiraju grčke skulpture osobito one koje prikazuju poznate povijesne ličnosti. Prije su takvi portreti bili importirani iz raznih centara Rimskog Carstva, a u njegovo vrijeme se počinju izrađivati skulpture poznatih ličnosti u lokalnim radionicama. 
</p>
<p class="desc">
    Telamon s glavom Aleksandra Velikog, sadreni odljev, materijal originala: vapnenac, v=0,37 m, inv. br: A-144, druga četvrtina 2. st., Hadrijanovo doba (117. - 138. g.), smještaj originala: Arheološki muzej u Splitu (inv. br. D 357)
</p>