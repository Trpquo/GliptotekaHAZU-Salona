<h1 class="hidden">Portret dječaka Druza Cezara</h1>

<p>
    Druz Cezar, (<em>Drusus Iulius Caesar</em>, 7. - 33. g.), sin Germanika i Agripine Starije, braća su mu bili Neron i Gaj (budući car Kaligula), a sestre Julija Livila, Julija Druzila i Agripina Mlađa. 
</p>
<p>
    Bio je rimski aristokrat i član Julijevsko-Klaudijevske dinastije (31. pr. Kr. – 68 n.e.), te bliski rođak svih pet careva dinastije. Njegov pradjed August bio je prvi car dinastije, njegov stric Tiberije drugi, brat Gaj ( Kaligula) bio je treći car, njegov stric Klaudije bio je četvrti, a njegov nećak Lucije Domicije (poznatiji kao "Neron") bio je peti i posljednji car dinastije.
</p>
<p>
    Nakon smrti oca Germanika i Tiberijevog sina Druza Mlađeg car Tiberije 23. godine posvaja Germanikove sinove (Nerona Julija Cezara i Druza Cezara) i oni postaju pretendenti na prijestolje. Nakon smrti brata Nerona Cezara (koji je optužen za urotu protiv cara protjeran je na otok i prisiljen na samoubojstvo), Druz Cezar postaje prvi pretendent na prijestolju ali je uhićen radi izdaje i izgladnjivan do smrti. Umro je od gladi u zatvoru 33. godine, pokušavajući pojesti punjenje svog kreveta (Tacit, Anali 6.23). 
</p>
<p>
    Ovaj prikaz dio je propagande podizanja skulptura  kojima se nastoje popularizirati potencijalni nasljednici trona, što je bio važan element državne stabilnosti.
</p>
<p>
    Glava dječaka isklesana je u bijelom mramoru sa svijetlo smeđom patinom što upućuje na import. Dječak je prikazan s izrazito individualiziranim crtama lica, bucmastim obrazima i tankim usnama, pravilnog nosa, razmjerno velikih očiju s naglašeno urezanim kapcima i obrvama.  Frizura mu je slična Augustovoj frizuri koja se javlja na carskim portretima tzv. tipa Prima Porta. s karakterističnim detaljem na čelu tog tipa frizure tzv. „lastavičjeg repa“ i „kliješta“. Smatra se da je pripadao istoj grupi carskih kipova kao i portret dječaka Nerona Cezara. Mjesto pronalaska u Saloni nije pobliže poznato.
</p>