<h1 class="hidden">Urbs vetus</h1>
<p>
    <em>Urbs vetus</em>, kako je E. Dyggve nazvao najstariju urbanu jezgru Salone, bio je zaštićen masivnim bedemima koji su zatvarali trapezni oblik grada. Jedinstveno je sačuvan sjeveroistočni ugao gradskih zidina pojačan pravokutnom kulom te impozantna gradska vrata (<em>Porta Caesarea</em>) flankirana oktogonalnim kulama i opremljena unutrašnjim dvorištem (propugnakul). Na gornjem katu iznad središnjeg prolaza namijenjenog kolskom prometu i bočnih ulaza za pješake nalazio se prolaz raščlanjen lučnim otvorima ukrašenim arhitektonskom skulpturom i posvetni natpis cara Augusta. 
</p>
<p>
    U južnom dijelu grada pružao se glavni trg pravokutnog oblika – FORUM – s nizom uobičajenih sadržaja poznatih samo u osnovnim elementima. Dva tetrastilna hrama simetrično su podignuta na sjevernoj strani, a između je bila kvadratna tribina s funkcijom govornice za obraćanje građanima. Cijeli je trg, prema Dyggveovoj rekonstrukciji, uokviren trijemovima koji su, s obzirom na blizinu luke, rastvoreni nizom lučnih arkada i na južnoj strani, gdje su se nalazile supstrukcije podrumskih skladišta. Na tom se mjestu, kako pretpostavlja D. Rendić-Miočević, nalazila gradska bazilika. S istočne strane foruma otkrivena je gradska vijećnica (<em>curia</em>), a na sjeveru luksuzno uređeni termalni sklop (<em>balnea</em>).
</p>
<p>
    Pogled na grad prilikom Trajanova dolaska u salonitansku luku, gdje se odvija prizor žrtvovanja, prepoznatljiv je na segmentu reljefa Trajanova stupa prema navedenim javnim građevinama forumskog sklopa i teatra prikazanim u pozadini. 
</p>