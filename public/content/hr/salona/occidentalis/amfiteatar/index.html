<h1 class="hidden">Amfiteatar</h1>
<p>
    Izgradnjom zapadnih bedema obuhvaćen je amfiteatar koji se ranije pružao na periferiji grada. Pritom je na sjeverozapadnom dijelu uklonjen njegov vanjski plašt rastvoren nizom lučnih ulaza te se uz radijalne zidove supstrukcija gledališta pružaju obrambene zidine zatvarajući ga poput ugaonog bastiona. 
</p>
<p>
    Amfiteatar je imao tri kata, od čega su donja dva rastvorena lukovima među kojima su polustupovi s dorskim, odnosno jonskim kapitelima, a treći red s manjim četverokutnim otvorima. Tri unutrašnja hodnika tvore sistem supstrukcija gledališta (<em>cavea</em>) od dva menijana te galerije na vrhu. S obzirom na to da je sjeverni menijan donjim dijelom prislonjen na padinu brijega, bio je bez vomitorija, te su radijalni zidovi supstrukcija bili potrebni samo za gornji kat, odnosno južnu stranu gledališta podignutu na ravnom terenu. Amfiteatar veličine 125 x 102 m (arena 60 x 40 m) mogao je, prema Dyggveovoj procjeni, primiti oko 16.000 – 17.000 gledalaca. Iz unutrašnjeg hodnika koji okružuje arenu (<em>via venatorum</em>) vodio je pristup u dva mala svetišta gladijatora posvećena božici Nemezi. 
</p>
<p>
    Kasnije, u ranokršćansko doba, svetišta su pretvorena u oratorije salonitanskih mučenika koji su stradali u areni za Dioklecijanovih progona. Zidovi oratorija ukrašeni su freskama s prikazima martira označenih imenima, a na dan njihova martirija održavale su se memorijalne procesije.
</p>
<p>
    Amfiteatar je imao pod arenom četverokutnu prostoriju (<em>Porta Libitinae</em>) od koje je s južne strane vodio duboko ukopani hodnik izvan građevine prema gladijatorskoj kasarni, koja se nalazila u blizini. Tu se isprva nalazilo i groblje, gdje je bilo otkopano više gladijatorskih urna, iz čijih natpisa doznajemo za njihova imena, domovinu i specijalnost. Riječ je o napuštenom dijelu zapadne salonitanske nekropole.
</p>