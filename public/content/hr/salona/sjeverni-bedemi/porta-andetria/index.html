<h1 class="hidden">Porta andetria</h1>
<p>
    Na bedemima se postavljaju i nova gradska vrata poput onih na istočnoj strani nazvanih <em>Porta Andetria</em>, nedavno u potpunosti istraženih, odakle se pružaju važne prometnice prema unutrašnjosti provincije. Vrata su štitile četiri kule pojačane trokutastim rizalitima, razmještene ispred i iza unutrašnjeg dvorišta (propugnakul). 
</p>
<p>
    U pločniku <em>Porta Andetria</em> otkriven je ulomak javnog natpisa koji je izvorno bio izložen nad vratima, gdje su detaljno opisani radovi na obnovi gradskih zidina i kula u vrijeme careva Teodozija II. i Valentinijana III. ( 5. stoljeće). Dubleta natpisa bila je postavljena i na sporednim vratima, tzv. <em>Porta suburbia II</em>.
</p>
<p>
    Ara Tita Flavija Lucilija otkrivena je kao spolija u prvoj kuli s južne strane Porta Andetria. Svojem patronu podiže je njegov oslobođenik Tit Flavije Eulogus. U natpisu se navodi <em>cursus honorum</em> Lucilija. On je iz vojne službe centuriona <em>cohortis VIII Voluntariorum</em>, regrutiran u carsku stražu <em>equites singularium Augusti</em> u Rimu (2. st.)
</p>