<h1 class="hidden">Manastirine</h1>
<p>
    Najpoznatije ranokršćansko groblje nastaje na Manastirinama, gdje su pokopani salonitanski biskupi i martiri kao Domnio, prvi biskup salonitanske crkve. Nad njihovim grobovima prvobitno položenim u oratoriju, biskup Gaianus podiže monumentalnu trobrodnu baziliku s transeptom. Gradnju započinje krajem 4. stoljeća i, po uzoru na milanskog biskupa Ambrozija, već za života postavlja svoj sarkofag ispod oltara neposredno uz sarkofag martira Septimija. Na tom središnjem mjestu nalazili su se i sarkofazi biskupa Simferija i Hezihija, graditelja salonitanske katedrale, te drugih istaknutih kršćana u neposrednoj blizini martirskih grobova. U 6. stoljeću dograđuje se narteks te se prostor svetišta uređuje novom oltarnom pregradom i svečanim prilazom (<em>schola cantorum</em>). Padom Salone sredinom 7. stoljeća obnavlja se porušena bazilika samo u prostoru transepta, tj. prvobitnog oratorija.
</p>