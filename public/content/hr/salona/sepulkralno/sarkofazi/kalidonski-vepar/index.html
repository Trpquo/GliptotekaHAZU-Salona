<h1 class="hidden">Sarkofag s mitom lova na kalidonskog vepra</h1>
<p>
    Sarkofag s prikazom mita o lovu na kalidonskog vepra najznačajniji je sačuvani atički sarkofag na jadranskoj obali iz druge četvrtine 3. stoljeća. Na prednjoj stranici prikazana je mitološka scena i trenutak kada Meleagar, sin kralja Kalidona u Etoliji, kratkim kopljem napada i uz pomoć Atalante, djevice lovkinje, ubija kalidonskog vepra. Sarkofag se nalazio ispred krstionice splitske katedrale, gdje ga je zapazio putopisac Cirijak Ankonitanac 1436. godine, a od 1886. godine čuva se u Arheološkome muzeju u Splitu.
</p>
<p>
    U tradiciji se dugo vremena očuvalo vjerovanje da je to Dioklecijanov sarkofag, prema mitološkoj priči, ali i natpisu na njemu u kojem se spominje Dioklecijanova supruga Priska. Prema legendi, kada je Dioklecijan prilikom vojne službe u jednoj prigodi trebao platiti večeru i kada je pružio točan iznos krčmarici Drijadi, ona je odgovorila da je mogao dati koji novčić više. Dioklecijan joj na to odgovori da će biti šire ruke kad postane car. Potom ga Drijada upozori da se ne šali sa sudbinom, jer će postati imperator tek kada ubije sudbonosnog vepra. Dioklecijan je to shvatio doslovno, pa je stalno išao u lov na veprove nadajući se da će baš tada ubiti sudbonosnog vepra. 
</p>
<p>
    Bočne strane, od kojih se desna nalazi u Gliptoteci HAZU, prikazuju pripremu lova i scenu nakon njegova završetka, a na stražnjoj strani prikazan je lov bez mitoloških likova.
</p>