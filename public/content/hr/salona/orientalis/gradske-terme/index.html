<h1 class="hidden">Velike gradske terme</h1>
<p>
    Istočno od katedrale, a dijelom i ispod nje, nalazile su se velike gradske terme. Kroz vestibul se ulazilo u otvoreno dvorište (<em>palestra</em>) okruženo trijemom s impluvijem po sredini. Niz prostorija različitih namjena pruža se oko središnjeg dijela. Na sjeveru je veća prostorija s apsidom i bazenom za hladnu vodu (<em>frigidarium</em>), a prema zapadu dvije prostorije za presvlačenje (<em>apodyterium</em>). U sjeveroistočnom je kutu prostorija s kadom (<em>tepidarium</em>) povezana s vrućom kupelji i prostorijom za znojenje na paru (<em>sudatorium</em>) čiji su zidovi obloženi šupljim opekama (<em>tubuli</em>), a ispod poda je niz stupića omogućavao strujanje toplog zraka iz obližnje peći (<em>formax</em>). Tu su se nalazile i pojedinačne kade i zidane klupe prilagođene potrebama posjetitelja. Termalne građevine pružale su se i sa zapadne strane ulice, ispod episkopalnog kompleksa, gdje je otkriven mozaik s prikazom pjesnikinje Sapfo okružene muzama, još uvijek in situ i poznat samo u crtežu. 
</p>