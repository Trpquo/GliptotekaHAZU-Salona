<h1 class="hidden">Zbirke salonitanskih spomenika od 15. do sredine 19. stoljeća</h1>

<p>
    Antikvarsko zanimanje za spomenike Salone započelo je prije više od pet stoljeća. Prve opise sakupljanja građe kako bi se oformila privatna zbirka opisuje otac hrvatske književnosti, Marko Marulić (1450. – 1524.). U skladu s europskim humanističkim kretanjima tog vremena, u fokusu njegova zanimanja bili su epigrafski spomenici. Stoga je u djelu <em>In epigrammata priscorum commentarius</em>, napisanom u razdoblju oko 1503. – 1510.<sup><a href="#f1">1</a></sup>,  donio prijepise 29 salonitanskih natpisa koje je zajedno sa svojima prepisao dijelom <em>in situ</em> među salonitanskim ruševinama, a dijelom iz Papalićeva kućnog lapidarija.<sup><a href="#f2">2</a></sup> Kako sam navodi, on je zajedno sa svojim prijateljem i sugrađaninom Dminom Papalićem obilazio salonitanske ruševine, a neke od spomenika morem su prebacili u Split, u Papalićevu palaču. O bogatstvu i reprezentativnosti Papalićeve zbirke govori činjenica da je još sredinom XIX. stoljeća Theodor Mommsen (1817. – 1903.) naziva <em>Museum Papalinum</em>, iako su do tada već brojni natpisi razneseni. 
</p>
<p>
    U Splitu je zavidnu zbirku antičkih natpisa sakupio i nadbiskup Pacifik Bizza (1695. – 1756.) ugradivši u atrij biskupske palače 62 natpisa. Spomenike je prepisao Francisco A. Zaccaria te ih objavio 1751. godine kao prilog prvom svesku djela <em>Illyricum sacrum</em>, pod nazivom <em>Marmora Salonitana</em>. Nadbiskupovi nasljednici nastavljali su prikupljanje spomenika, pa  je s vremenom ukupni broj spomenika u zbirci porastao na 182.<sup><a href="#f3">3</a></sup>
</p>
<p>
    Krajem 17., a posebno u 18. stoljeću, posjedovanje zbirke umjetnina i starina u visokim europskim društvenim krugovima postaje sve češće. Osim praćenja novih trendova koje donosi neoklasicizam, okretanje antici značilo je stvaranje kulturnog ozračja u skladu s odbacivanjem starog režima i ujedno prihvaćanjem novovjekovnih tekovina. Sada u fokusu sakupljača nisu samo natpisi već se traga i za drugim spomenicima. Osobito su bile poznate talijanske antičke privatne zbirke, poput zbirke obitelji Borghese, Giustiniani, Boncompagni-Ludovisi, Medici, Farnese i dr.
</p>
<p>
    Među antikvarima na razmeđu 18. i 19. stoljeća ističe se obitelj Garagnin iz Trogira, odnosno braća Dominik (1761. – 1848.) i Ivan Luka Garagnin (1764. – 1841.). Njihova je zbirka sadržavala niz raznovrsnih predmeta – od skulpture i natpisa te arhitektonskih ulomaka do numizmatičke zbirke i zbirke gema.<sup><a href="#f4">4</a></sup> U Garagninovu klasicistički uređenom vrtu, koji je bio svojevrstan lapidarij spomenika na otvorenom, mogli su se vidjeti i drugi antički spomenici, poput are Tita Statilija Maksima<sup><a href="#5">5</a></sup> te antičkih stela ugrađenih u istočni ogradni zid parka.<sup><a href='#f6'>6</a></sup> O raznolikosti te zbirke svjedoči sačuvani crtež njihove zbirke koji je izradio splitski slikar Ivan Danilo 1805. godine.
</p>
<p>
    Za vrijeme namjesnika Thurna u Dalmaciji je boravio carev prijatelj i bliski suradnik, barun Francesco Maria Carnea von Steffaneo (1751. – 1825.) kao carski opunomoćenik za Istru, Dalmaciju i Albaniju.<sup><a href='#f7'>7</a></sup> Barun je bio strastveni sakupljač umjetnina, pa je iz Salone na svoj posjed u Tapogliano prevezao, kako sam navodi <em>antički arhitrav</em>, <em>Izidu</em> te <em>monumentalnu skulpturu izrađenu od grčkog mramora</em>. Monumentalna mramorna skulptura cara bila je namijenjena novoosnovanom Kabinetu za numizmatiku i starine na bečkom dvoru (<em>Münz- und Antiken Kabinett</em>). 
</p>
<p>
    Salonu je na razmeđu 18. i 19. stoljeća posjetio i markiz Tommaseo degli Obizzi (1750. – 1805.) koji je pribavio nekoliko predmeta za zbirku umjetnina i starina u obiteljskom dvorcu Catajo. Garagnin u dopisu iz 1833. napominje da je markiz u više navrata sakupio spomenike iz Salone, a riječ je o kipovima, poprsjima i plitkim reljefima.<sup><a href='#f8'>8</a></sup> Kako je Tomaseo bio posljednji član te loze, zbirka je zajedno s dvorcem prešla u nasljedstvo kuće d'Este<sup><a href='#f9'>9</a></sup>, a s izumiranjem i te loze u posjed austrijskog nadvojvode Franje Ferdinanda (1863. – 1914.) koji je 1922. – 1923. godine zbirku poklonio Muzeju povijesti umjetnosti (<em>Kunsthistorisches Museum</em>) u Beču.<sup><a href='#f10'>10</a></sup> U inventaru Muzeja stoji da je iz Salone preko navedene linije stiglo tek pet nadgrobnih stela<sup><a href='#f11'>11</a></sup>, iako raniji popisi pokazuju da je bilo i drugih spomenika.<sup><a href='#f12'>12</a></sup>
</p>
<p>
    U sljedećem desetljeću među antikvarima je porastao interes za salonitanske spomenike. U Splitu su 1818. godine zabilježene čak dvije pozamašne privatne zbirke antičkih lapida<sup><a href='#f13'>13</a></sup> koje su se toliko isticale da su zavrijedile posjet austrijskog cara. Naime, prilikom posjeta Splitu, car Franjo I. razgledao je privatne zbirke spomenika liječnika Carla Lanze (1781. – 1834.) i Vicka (Vincenza) Solitra (1782. – 1852.)<sup><a href='#f14'>14</a></sup> te ih je ukratko opisao u svojem dnevniku. Lanzina zbirka uživala je zavidan status te ju je 1832. godine obišao<sup><a href='#f15'>15</a></sup> i guverner Dalmacije Wenzel Alois Vetter von Lilienberg<sup><a href='#f16'>16</a></sup> (1797. – 1841.). Dojmila se i Ivana Kukuljevića Sakcinskog (1816. – 1889.), koji je držao da je zbirka toliko bogata da zadovoljava uvjete lokalnog muzeja.
</p>
<p>
    Zbirku koju je Carlo Lanza formirao, nastavio je obogaćivati njegov sin Francesco Lanza (1808. – 1892.) pa je tako zabilježeno da je 1834. godine od Luke Nimčevića (Luca Nimcevich)  iz Solina dobio poprsje cara Trajana koje je pronađeno godinu dana ranije zajedno s antičkim medaljama.<sup><a href='#f17'>17</a></sup>
</p>
<p>
    Lanzina je zbirka prema navedenim opisima bila bogatija od Solitrove,<sup><a href='#f18'>18</a></sup> no od inventara nije nam poznato mnogo. Carrara već 1852. godine piše da nije više u Splitu.<sup><a href='#f19'>19</a></sup> Manji dio zbirke, koji je ostao u Splitu, otkupio je Šime Ljubić 1869. godine za Arheološki muzej u Zagrebu. Tek je manji dio zbirke (uglavnom stele) otkupio i Arheološki muzej u Splitu. Zajedno s Lanzinom, Ljubić je otkupio i Solitrovu zbirku te zbirku Ivana Giromette iz Solina. Kada je Ljubić sredinom XIX. stoljeća otkupio zbirke, Solitrova je bila znatno bogatija. Osim natpisa i stela, sadržavala je i skulpturu, od kojih su iz Salone: glave carica Plautile i Livije (jednu od njih spominje i car u svojem dnevniku: <cite>Najljepše u njegovoj zbirci je glava neke žene od kamena</cite>.), skulptura cara u obličju Diomeda ili Hermesa,<sup><a href='#f20'>20</a></sup> torzo Fortune, torzo cara u oklopu, skulptura koja prikazuje mladog rimskog togata te portret dječaka Druza Cezara. 
</p>
<p>
    O postojanju još jedne, do sada nepoznate zbirke spomenika, svjedoče predmeti otkupljeni za Kabinet za numizmatiku i starine na bečkom dvoru (<em>Münz- und Antiken Kabinett</em>), danas u <em>Kunsthistorishe Museumu</em> u Beču. Naime, neposredno prije početka organiziranih istraživanja u Saloni, 1818. i 1820. godine, za austrijsku je prijestolnicu nabavljeno petnaest različitih predmeta, od čega je većina, čak dvanaest predmeta, <em>poklon Jablana Maranbasche</em>. Zapravo je riječ o Ivanu Grubiću zvanome Jablan (1773. – 1846.).<sup><a href='#f21'>21</a></sup>
</p>


<!-- bilješke 14 - 34 -->
<aside>

    <ol>
        <li>
            LUČIN, 2008., 98, 99.
        </li>
        <li>
            Don Frane Bulić navodi da su ukupno 182 spomenika prenesena u muzejsku zgradu 1849. godine. Međutim, njihov broj znatno je opao, tako ih  Th. Mommsen 1867. godine nalazi tek 35. Frane Bulić, <em>Razvoj arheoloških istraživanja i nauka u Dalmaciji kroz zadnji milenij, Prilog Vjesnika za arheologiju i historiju Dalmatinsku</em>, Posebni otisak Zbornika Matice hrvatske, Zagreb, 1925., 12-13.
        </li>
        <li>
            Arsen Duplančić, „Kutije za numizmatičke zbirke iz Visa i Trogira“, <em>Vjesnik za arheologiju i povijest dalmatinsku 99</em>, Split, 2006., 384.
        </li>
        <li>
            Ara je pronađena na Mlinicama, a Duplančić na temelju arhivskih zapisa pretpostavlja da je služila za podržavanje trijema, odnosno sjenice. Duplančić, Arsen, "Četiri skulpture iz Salone i zapisi o njima." <em>Tusculum, časopis za solinske teme 8</em>, 2015., 175-194. O ari Statilija Maksima vidi Maršić, Dražen, "Bilješke uz dva nadgrobna spomenika u perivoju Garagnin-Fanfogna u Trogiru." <em>Tusculum, časopis za solinske teme 3</em>, 2010., 31-42. 
        </li>
        <li>
            Više o stelama vidi Ana Sedlar, „Salonitanske stele iz Garagninove zbirke u Trogiru“, <em>Građa i prilozi za povijest Dalmacije 24</em>, Split, 2012., 369-389.
        </li>
        <li>
            Dinko Foretić, „Tabella enciclopedica del regno di Dalmazia“, <em>Rad Jugoslavenske akademije znanosti i umjetnosti 10</em>, Zadar, 1963., 292-293.
        </li>
        <li>
            Danica Božić-Bužančić, „Počeci zaštite spomenika i sabiranja umjetnina u Dalmaciji“, <em>Prilozi povijesti umjetnosti u Dalmaciji 18</em>, Split, 1970., 153. D. Božić-Bužančić pretpostavlja da je slikar u čijem je društvu markiz obilazio ruine bio Sebastijan Devita (De Vita) iz Splita.
        </li>
        <li>
            Zanimljivo je da je i Francesco Ferdinando d'Este (1819.-1875.), modenski nasljedni knez, trebao posjetiti splitski Muzej, o čemu okružni poglavar Griez de Ronze obavještava tadašnjeg ravnatelja Čobarnića. Ne zna se je li posjet ostvaren. AMS AM, Griez Čobarniću 11. srpnja 1841. Špikić, Marko. "Antikvarno i konzervatorsko djelovanje Josipa Čobarnića." <em>Ivi Maroeviću baštinici u spomen 2009.</em>, 428.
        </li>
        <li>
            Kurt Gschwantler, „The Collection of Greek and Roman Antiquities in the Kunsthistoriches Museum“, u: <em>Masterpieces in the Collection of Greek and Roman Antiquities</em>, Wien, 2012., 22.
        </li>
        <li>
            NOLL, 1986., 67-68. <em>CIL</em> III 2357, <em>CIL</em> III 2384, <em>CIL</em> III 2403, <em>CIL</em> III 2495 i <em>CIL</em> III 2497.
        </li>
        <li>
            Ana Torlak, Nekoliko podataka o salonitanskim spomenicima u privatnim zbirkama početkom XIX. stoljeća, <em>Peristil 62</em>, 2019., 9-19.
        </li>
        <li>
            Moguće je da su se zbirke formirale tek desetljeće ranije, jer I. L. Garagnin u svojem dopisu navodi tri zbirke spomenika koje su mu poznate (obitelji Danieli-Peregrini iz Zadra, Barbijerijevu iz Trogira i vlastitu). Usp. Božić-Bužančić, 1970., 152.
        </li>
        <li>
            Iz života Vicka Solita izdvaja se njegova politička aktivnost u Italiji, gdje je zbog karbonarskog djelovanja bio zatvoren. U Splitu je njegova obitelj stekla ugled i utjecaj, zahvaljujući političkim vezama, ali i uspjehu u gospodarstvu.
        </li>
        <li>
            Ljerka Šimunković, „Kronika splitske gimnazije od ljeta Gospodnjega 1817./18. do godine 1866./67.“, <em>Građa i prilozi za povijest Dalmacije 23</em>, Split, 2011., 28.
        </li>
        <li>
            Dužnost guvernera obnaša 1831. – 1840.
        </li>
        <li>
            Lanza za njega navodi da je seljanin, no on je obavljao dužnost solinskog načelnika te je u rujnu 1850. dobio zadatak da pripazi na stanje u Saloni za vrijeme Carrarina puta u Beč.
        </li>
        <li>
            Francesco Lanza, <em>Monumenti salonitani inediti</em>, Vienna, 1856., 40, tab. XII, 3.
        </li>
        <li>
            Prema opisu cara Franje, Pederin Ivan, <em>Njemački putopisi po Dalmaciji</em>, Split, 1989., 100.
        </li>
        <li>
            Francesco Carrara, Odgovor dr. Ivana Carrare, <em>Arkiv za povjestnicu jugoslavensku 2</em>, Zagreb, 1852., 331.
        </li>
        <li>
            Nenad Cambi, <em>Kiparstvo rimske provincije Dalmacije</em>, Split, 2005., 51-52, sl. 66.
        </li>
        <li>
            Ana Torlak, Antički salonitanski spomenici Ivana Grubića Jablana, <em>Peristil 60</em>, 2017., 9-20.
        </li>
    </ol>
</aside>