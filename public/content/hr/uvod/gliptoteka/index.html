<h1 class="hidden">Zbirka sadrenih odljeva antičke skulpture Gliptoteke HAZU</h1>

<p>
    Zbirka sadrenih odljeva antičke skulpture Gliptoteke Hrvatske akademije znanosti i umjetnosti<sup><a href="#f1">1</a></sup> sadrži kapitalna djela grčkog i rimskog kiparstva čije je sakupljanje započelo krajem 19. stoljeća zaslugom Izidora Kršnjavog, a nastavlja se tijekom 20. stoljeća odljevima rimske skulpture s područja Ilirika i rimske provincije Dalmacije.
</p>
<p>
    Fenomen sakupljanja sadrenih odljeva obilježio je europsku kulturu 19. stoljeća odgovarajući na sve veće potrebe institucija, muzeja i obrazovnog sustava, ali i potrebe ukusa europskih elita. Antička umjetnost širi se putem sadrenih odljeva i postaje kulturni fenomen i svjetska baština dostupna na svim kontinentima.
</p>
<p>
    Zbirka je prvotno zamišljena tako da sadrži najznačajnija djela antičkog kiparstva koja je započeo sakupljati Kršnjavi kada je došao na mjesto predstojnika <em>Odjela za bogoštovlje i nastavu</em>, te od 1892. godine prikuplja reprezentativne primjere antičke skulpture od arhajskog do rimskog doba.<sup><a href="#f2">2</a></sup> Sakupio je oko 200 odljeva u svega nekoliko godina, s namjerom osnivanja <em>Gyps Museuma</em><sup><a href="#f3">3</a></sup>. Kako mu je glavni problem bio nedostatak prostora,
    zbirka je zbog raznih okolnosti bila smještena u priručnim, neadekvatnim
    prostorima te se često selila, prilikom čega je razjedinjena,
    vrlo oštećena i velikim dijelom do danas uništena.
</p>
<p>
    Sadreni odljevi antičke skulpture inicijativom osnivača Gipsoteke grada Zagreba Antuna Bauera smještaju se najvećim dijelom u novoosnovani muzej 1940. godine.<sup><a href="#f4">4</a></sup> Bauer je sakupio razjedinjenu zbirku objedinivši sve odljeve do kojih je mogao doći, koji su dio nekadašnje reprezentativne kolekcije. Sakuplja ih s Umjetničke akademije (danas Akademija likovnih umjetnosti), Tehničkog fakulteta (danas Arhitektonski fakultet), Obrtne škole, Srednje tehničke škole, donjogradske gimnazije te Arheološkog zavoda i smješta u muzej. U sklopu Gipsoteke<sup><a href="#f5">5</a></sup> pristupilo se povećanju fundusa, sakupljanju i lijevanju antičke skulpture grčkog kiparstva te rimske provincijalne skulpture. U Gipsoteci je osnovana vlastita ljevaonica sadre za potrebe muzeja i velikog projekta – izložbe <em>Srednjovjekovna umjetnost naroda Jugoslavije</em> održane u Parizu 1950. godine.<sup><a href="#f6">6</a></sup> Na toj izložbi stručno osoblje muzeja, restauratori i ljevači tijesno su surađivali s muzejima diljem Hrvatske i bivše Jugoslavije te konzervatorskim zavodima i stručnjacima kako bi prikupili dokumentaciju i lijevali spomenike.
</p>
<p>
    U tadašnjem odjelu Gipsoteke koji je osnovan kao prvi dokumentacijski centar i arhiv za nacionalnu povijest umjetnosti, današnji Arhiv za likovne umjetnosti HAZU<sup><a href="#f7">7</a></sup>, započelo se sa sustavnim prikupljanjem arhivske i fotografske građe, hemeroteke te relevantnih informacija o pojedinim zbirkama, arheološkim istraživanjima i muzejima. Sakupljanje je provođeno prema ideji njegova osnivača Bauera, a riječ je o pomoćnoj zbirci dokumentacije, prvotno vezanoj uza zbirke Gipsoteke.<sup><a href="#8">8</a></sup>
</p>
<aside>
    <ol>
        <li id="f1">Dalje HAZU.</li>
        <li id="f2">Prva narudžba bila je za skulpture s Partenona (Elgin marbles), 9. srpnja 1892., naredbom Kraljevske zemaljske vlade Odjela za bogoštovlje i nastavu br. 7816 za 8000 forinti. HR-HDA. OBiN, Uručbeni zapisnik 1892. godine, 5001-10000, ur. br. 12445 od 26. 9. 1892.</li>
        <li id="f3">I. Kršnjavi, „Kako da nam se domovina obogati“, u: <em>Vienac</em>: list zabavi i pouci, 21, 1874.</li>
        <li id="f4">Antun Bauer 25. listopada 1937. uručio je gradonačelniku Teodoru Peičiću darovnicu kojom se osniva Gipsoteka grada Zagreba.</li>
        <li id="f5">Gipsoteka 1950. godine ulazi u sastav današnje Akademije znanosti i umjetnosti i 1952. godine mijenja ime u Gliptoteka.</li>
        <li id="f6">Izložba <em>L’Art médiéval Yougoslave</em> održana je Parizu u Musée des monuments Francais u Palais Chaillot u razdoblju 9. 3. – 22. 5. 1950. i u Zagrebu u Umjetničkom paviljonu 11. 3. – 30. 4. 1951.</li>
        <li id="f7">Arhiv je osnovan kako bi se dobio uvid u nacionalnu umjetničku produkciju sabiranjem i pohranom dokumentarne građe vezane uz hrvatsku likovnu umjetnost. Više u: Andreja Der-Hazarijan Vukić, „Arhiv za likovne umjetnosti Hrvatske akademije znanosti i umjetnosti: 1937. – 2016.“, <em>Zbornik 4. kongresa hrvatskih povjesničara umjetnosti</em>, Institucije povijesti umjetnosti, Zagreb, 2019., 81-90.</li>
        <li id="f8">Osnovna zadaća Arhiva bila je prikupljanje gradiva i izrada bibliografije likovne umjetnosti i muzeologije te praćenje razvoja domaće likovne umjetnosti.</li>
    </ol>
</aside>