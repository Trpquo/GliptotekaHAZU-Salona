<h1 class="hidden">Marusinac</h1>
<p>
    Složeni cemeterijalni kompleks na Marusincu, gdje nastaje drugo biskupsko groblje, najudaljeniji je od grada te sadrži više monumentalnih građevina. Južna trobrodna bazilika s narteksom i atrijem okruženim cisternama bila je ukrašena podnim mozaicima geometrijske ornamentike prožete kršćanskom simbolikom. Tu je na svojem posjedu matrona Asklepija podigla mauzolej za mučenika Anastazija, bojadisara iz Akvileje, koji je, došavši u Salonu, doživio martirij za Dioklecijanovih progona kršćana (26. VIII. 304.).
</p>
<p>
    Na sjevernoj strani otvoreno je dvorište i specifična kultna građevina u obliku trobrodne bazilike s otvorenom srednjom lađom tzv. <em>basilica discoperta</em> ili <em>ecclesia sine tecto</em>, gdje su grobovi salonitanskih biskupa i drugih crkvenih dostojanstvenika a je riječ o oratoriju &ndash; martiriju. 
</p>